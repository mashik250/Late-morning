বৈষম্যবিরোধী ছাত্র আন্দোলনের একাংশের উদ্যোগে গঠিত বাংলাদেশ গণতান্ত্রিক ছাত্রসংসদের এক কেন্দ্রীয় নেতার বিরুদ্ধে ঢাকা বিশ্ববিদ্যালয়ে ইন্টারনেট সংযোগকারী প্রতিষ্ঠান থেকে ৫০ হাজার টাকা চাঁদা দাবির অভিযোগে তার পদ স্থগিত করা হয়েছে। অভিযুক্ত ওই ছাত্রনেতার নাম গোলাম কিবরিয়া অপু। তিনি সংগঠনটির কেন্দ্রীয় কমিটির যুগ্ম আহ্বায়ক।

শনিবার (৮ মার্চ) রাতে সংগঠনটির সদস্য সচিব জাহিদ আহসানের পাঠানো এক বিজ্ঞপ্তিতে পদ স্থগিতের বিষয়টি জানানো হয়। বিজ্ঞপ্তিতে বলা হয়, সাংগঠনিক আচরণবিধি ভঙ্গ ও নৈতিক স্খলনজনিত কারণে বাংলাদেশ গণতান্ত্রিক ছাত্রসংসদের কেন্দ্রীয় সংসদের যুগ্ম আহ্বায়ক গোলাম কিবরিয়া অপুর বাংলাদেশ গণতান্ত্রিক ছাত্রসংসদ এর সদস্য পদ স্থগিত করা হলো। তাকে কেন স্থায়ী বহিষ্কার করা হবে না এজন্য এক কার্যদিবসের মধ্যে আহ্বায়ক বরাবর সদুত্তর দেওয়ার নির্দেশ দেওয়া হলো।
